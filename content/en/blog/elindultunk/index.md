---
title: Boom, Tetris for Magyarország! 凸
description: ''
lead: Elindult Magyarország első Tetris-rajongói oldala!
date: 2021-10-10T21:53:17+00:00
lastmod: 2021-10-10T21:53:17+00:00
weight: "50"
images: []
contributors:
- Tetris Hungary
draft: false

---
Hatalmas büszkeséggel és örömmel jelenthetem be, hogy elindult Magyarország első Tetris-rajongói oldala!

A Tetris (Тетрис) - ki ne ismerné? -, egy ún. "stacking", azaz építkezős puzzle-játék, amely 1984 óta hódítja meg a világot. A Szovjetúnióból induló játék története is meglehetősen kalandos. A Magyarországon keresztül a Vasfüggönyön túlra kikerülő játék manapság gyakorlatilag bármilyen eszközön elérhető: természetesen a hagyományosnak mondható konzolokon, számítógépeken és okostelefonokon túl, számológépeken is játszható; de különféle kreatív, barkácsmegoldásként akár házfalakon vagy reptéri táblákon is futtaták már. Népszerűségét tekintve a világ egyik legsikeresebb és legkelendőbb videojáték-franchise-ának egyike, becslések szerint közel 500 millió példány kelt el valamilyen formában. [\[1\]](https://en.wikipedia.org/wiki/List_of_Tetris_variants) [\[2\]](https://en.wikipedia.org/wiki/List_of_best-selling_video_game_franchises) [\[3\]](https://en.wikipedia.org/wiki/List_of_best-selling_video_games)

Természetesen nem csak a (pop-)kulturális hatása hatalmas, de tudományos kutatásokban is gyakran vizsgálják; sőt, még egy külön agyi aktivitást is elneveztek a játékról, ez az ún. Tetris-szindróma ([_Tetris effect_](https://en.wikipedia.org/wiki/Tetris_effect)), amelyről az egyik modern kiadás is a nevét kapta.

Mindezek ellenére, honlapunk és blogunk megjelenése előtt összeszedett, koncentrált magyar rajongótábora nem ismert - ezért ahogy a főoldalon szereplő rövid bemutatkozó leírásunkban is kiemeltük, - egyebek mellett céljaink között szerepel a játék megismertetése és magyarországi népszerűsítése, különböző segédletek készítése, publikálása; közösségépítés, és esetleges versenyeztetés megszervezése, lebonyolítása. Fontos kiemelnünk, hogy szigorúan rajongói oldal vagyunk, nem állunk kapcsolatban a _The Tetris Company_-val vagy az egyéb jogtulajdonosokkal.

A [_Leírások_](https://tetrishungary.hu/leirasok/kezdoknek/ajatekrol/) menüpont alatt a jövőben megtalálható a legnépszerűbb játékok bemutatása, általános tippek, stratégiák, és specifikus segédleteket, mint pl. megnyitásokat. A [_Múzeum_](https://tetrishungary.hu/muzeum/muzeum/) alatt található a játék története. Itt gyűjtjük a magyar interneten megjelent anyagokat, érdekességeket, és az egyéb, a leírások közé nem beilleszhető, akár hosszabb terjedelmű cikkeinket, [dokumentumfilmeket](https://tetrishungary.hu/muzeum/oroszoszeret/) is.

Bár az oldal bejegyzése 2020 tavaszára tehető, a mostani időszakban kezdjük aktív, gyakorlati működésünket: az elkövetkezendő hetekben kerülnek fel az első leírások, segédletek. Ráadásul nagy örömömre szolgál, hogy hamarosan egy fontos bejelentéssel is jelentkezünk.  
A tervezett tartalmakon túl, Olvasóinktól is várjuk a kommenteket, az esetleges vendégbejegyzéseket és leírásokat. Közösségünket elérhetitek a [Discord szerverünkön](https://discord.gg/97Vcf3Xkpz), [Twitteren](https://twitter.com/tetrishungary), és [e-mailben](mail@tetrishungary.hu), várjuk a visszajelzéseiteket!


Rövid magyarázatként, jelen bejegyzés címét az NES Tetris világbajnokságokon gyakran elhangzó Boom, Tetris! szakkommentár ihlette, amely szinte egybeforrt az idén elhunyt legendás, hétszeres Classic Tetris világbajnok, Jonas Neubauer nevével. Az alábbi videó kiváló kedvcsináló az NES Tetris bajnokságokon tapasztalható hangulathoz, izgalmas fordulatokat kínál:

{{< youtube id="YNZsCJkrt8U?t=500">}}
<p>

Végezetül köszönetet szeretnék mondani a _jstris_ fejlesztőjének, jezevec10-nek, amiért volt olyan szíves és engedélyezte, hogy használhassuk a játék színpalettáját is az elemek megjelenítésére.

Tetris Hungary

Silgrond
