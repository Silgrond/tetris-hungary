---
title: "index.hu - A Tetris segít a traumák feldolgozásában"
description: ""
date: 2022-01-21T15:48:59+01:00
lastmod: 2022-01-21T15:48:59+01:00
draft: false
menu:
  docs2:
    parent: "muzeum"
images: []
---

<div class="alert alert-info" role="alert">
  A cikk eredetije 2009.01.07-én jelent meg Hancu tollából az index.hu Brit tudósok <a href="https://index.hu/tudomany/brittudosok/2009/01/07/a_tetris_segit_a_traumak_feldolgozasaban/" class="alert-link">rovatában</a>.
</div><p>

A oxfordi egyetem kutatócsoportja azt vizsgálta egy kísérletsorozatban, hogy az agyunk hogyan tárolja a traumák emlékeit, és hogyan lehet elérni, hogy ezek minél kevésbé legyenek hatással az emberre. Arra jutottak, hogy a traumát kiváltó esemény utáni órákban rögzülnek azok az emlékképek, amik aztán akár évekig vissza-visszatérhetnek, teljesen váratlanul, valamilyen látvány, hang, vagy illat hatására (ez a flashback-jelenség).

A kísérletekben balesetekről készült, felkavaró felvételeket mutattak a tesztalanyoknak, majd a 40 fős csoport egyik fele 30 percet a népszerű logikai játékkal, a Tetrisszel töltött, míg a másik felének adtak időt a látottak feldolgozására. A következő héten felmérték, hogy a kísérletben résztvevők között mennyinek volt flashback élménye, és arra jutottak, hogy a Tetris hatékonyan csökkentette a megrázó élmény utólagos hatását. Ezt azzal magyarázzák, hogy a játék az agynak éppen azokat a részeit veszi igénybe, amik a traumatikus élmények elraktározásáért is felelnek, és mivel a játék miatt megoszlottak az agy erőforrásai, nem vésődtek be annyira mélyen ezek az élmények.

A kísérlet eredményeit taglaló [tanulmány](http://news.bbc.co.uk/2/hi/health/7813637.stm) nem aratott osztatlan sikert a tudományos világban. A bírálók azzal érvelnek, hogy egy valódi trauma hatását képtelenség (vagy határozottan nem etikus dolog) szimulálni, és a tesztek alanyait is minden bizonnyal befolyásolta a tudat, hogy egy kísérletben vesznek részt és semmi bajuk nem eshet. Az oxfordi kutatók mindenesetre úgy gondolják, hogy érdemes tovább haladniuk a kutatással, és sikerülhet majd enyhíteniük a traumákon átesett emberek éveken át kísértő rémálmain. Remélhetőleg ezt nem úgy képzelik el, hogy katasztrófák és balesetek helyszínék Gameboyokat osztogatnak a túlélőknek.
